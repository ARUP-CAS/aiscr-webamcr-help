---
title: Zpravodaj AMČR č. 12
description: Persistentní identifikátory, chybová hlášení, novela zákona č. 20/1987 Sb. aj.
# categories: [webová AMČR, Digitální archiv, persistentní identifikátory, chybová hlášení, citace, badatelské výzkumy, legislativa]
date: 2025-03-26
toc-depth: 2
---

> Vážení uživatelé AMČR,
>
> přinášíme Vám zpravodaj AMČR č. 12, který je spjat zejména s nasazením nové verze AMČR, ve které implementujeme (nejen) přidělování persistentních identifikátorů DOI, IGSN a dalších, ale i řadu dílčích změn pro usnadnění Vaší práce. Dále zpravodaj obsahuje informace o chybových hláškách AMČR, se kterými se můžete setkat, ale i jiné novinky z [Archeologického informačního systému České republiky (AIS CR)](https://www.aiscr.cz/){.external}.
>
> Váš *tým* AIS CR...

## AMČR nestojí na místě...

Od spuštění webové verze AMČR v srpnu 2024 (o kterém jsme detailněji psali právě v minulém [zpravodaji](zpravodaj_11.qmd)) byla aplikace průběžně vylepšována, a to v rámci již 19 vydaných [menších (*minor*) verzí (`v1.0.0`--`v1.0.19`)](https://github.com/ARUP-CAS/aiscr-webamcr/releases){.external}. 
Velká část úprav souvisela s odstraňováním chyb a doplňováním méně významných funkcionalit na základě zkušeností z provozu. 
V pátek 21. 3. 2025 došlo k vydání podstatně rozsáhlejší verze `v1.1.0`, která obsahuje řadu zásadnějších novinek. 
Patří mezi ně jak déle plánované funkcionality, tak funkce poptávané Vámi, uživateli AMČR...

### Výpisy

Do AMČR se vrátila důležitá funkce pro generování výpisů celého záznamu, které mohou posloužit jako přehled všech souvisejících dat, stejně jako k vytvoření tiskové sestavy. 
Výpis je možné zobrazit buď pro konkrétní záznam pomocí menu v jeho záhlaví, nebo pro konkrétní list tabulky pomocí položky `Generovat výpis` v menu pro export. 
Řazení záznamů ve výpisu vždy odpovídá řazení záznamů v tabulce. 
Výpis pak obsahuje aktivní hyperlinky odkazující na navázané záznamy.

![](figs/12/vypis.png){width=80% fig-align="center"}

### Persistentní identifikátory

[[![](figs/12/fair.png){width=80%}](https://doi.org/10.5281/zenodo.3946099)  
Více o FAIR datech v archeologii se můžete dozvědět v příručce *ZÁSADY zajištení FAIRové správy a využitelnosti dat* <https://doi.org/10.5281/zenodo.3946099>]{.aside}
AMČR dosud užívala pouze interní systém identifikátorů, které sice lze považovat za trvalé, nicméně nenaplňují parametry persistentních identifikátorů (PID). 
Nově jsou všem **dokumentům** při jejich archivaci přidělovány identifikátory [**DOI** (*Digital Object Identifier*)](https://www.doi.org/){.external}, odvozené z interního identifikátoru. 
Obdobně je pak všem **nálezům v AMČR-PAS** a **lokalitám** v momentě archivace přidělen identifikátor [**IGSN** (*International Generic Sample Number*)](https://support.datacite.org/docs/igsn-ids){.external}, což je specifický identifikátor pro fyzické entity odvozený z DOI. 

Uživatel si pak ve správě svého účtu může provázat svůj účet s [**ORCID** (*Open Researcher and Contributor ID*)](https://orcid.org/){.external} pro jednoznačnou identifikaci. 
ORCID byly spolu s [Wikidata ID](https://www.wikidata.org/wiki/Wikidata:Identifiers){.external} doplněny též do hesláře osob. 
U organizací nově evidujeme jejich [**ROR** (*Research Organization Registry*)](https://ror.org/){.external}, pokud existuje. 
V brzké době bude možné vkládat též DOI k jednotlivým publikacím v externích zdrojích (aktuálně funguje pouze pro datasety registrované přes [DataCite](https://datacite.org/){.external}).
 
Všechny tyto identifikátory zajistí lepší citovatelnost dat v AMČR a jejich zařazení do mezinárodních indexů, zejména do [DataCite Commons](https://commons.datacite.org/ror.org/01a7rqj69){.external}. Jedná se také o důležitý krok k FAIR archeologickým datům a naplnění mezinárodně uznávané dobré praxe. Při odkazování na záznamy a dokumentaci z AMČR proto používejte doporučené citace, dostupné v Digitálním archivu AMČR u každého záznamu (pod tlačítkem otevřené knihy).

### Nová potvrzení o oznámení a zrušení projektu

AMČR již řadu let automaticky generuje a odesílá oznamovatelům potvzení o splnění jejich oznamovací povinnosti. 
Toto potvrzení dostalo novou, přehlednější podobu a jeho obsah byl doplněn o poučení o zákonných povinnostech a možnostech oznamovatele souvisejících s realizací archeologického výzkumu. 
Toto potvrzení je nově možné v důvodných případech pomocí volby v příslušných krocích správy projektu cíleně neodeslat (např. evidence neoznámených záměrů). 
Zcela nově pak bylo doplněno obdobné potvrzení odesílané při zrušení projektu, které je rovněž přiloženo k emailu pro oznamovatele. 
Jeho cílem je zvýšit právní jistotu a zlepšit komunikaci s oznamovateli záměrů.

![](figs/12/oznameni.pdf){width=100% height=400}

### Notifikace na projekty

Notifikace na projekty je nově možné získávat nejen pro nové záchranné výzkumy v daném kraji, okresu či katastru, ale také pro nové ohlášené **badatelské výzkumy** a **průzkumy**. 
Příslušné nastavení zůstává součástí detailu uživatelského účtu. 
Ve výchozím režimu budete nadále dostávat upozornění pouze na nové záchranné projekty.

### Exporty

Možnost exportovat záznamy byla dosud v AMČR omezena maximálním počtem 50.000 záznamů. 
Nově je díky optimalizaci procesu možné tuto hranici cíleně překročit, avšak doporučujeme tuto funkci používat s rozvahou, z důvodu možné zátěže systému a celkově delší doby přípravy exportu.

### Editace souřadnic PIAN

V mapě při editaci PIAN přibyl nový nástroj pro úpravu polohy lomového bodu editované geometrie zadáním konkrétních souřadnic. 
Lze tak zadávat velmi přesnou polohu a tvar PIAN i bez nutnosti data importovat, pokud to z nějakých důvodů není možné či účelné.

![](figs/12/coords1.png)

![](figs/12/coords2.png)

### Nové metadatové schéma

Vzhledem ke změnám v datové struktuře byla provedena aktualizace metadatového schématu užívaného k ukládání metadat v repozitáři a jejich poskytování prostřednictvím protokolu OAI-PMH. 
Bližší informace jsou zveřejněny v dokumentaci API na adrese [https://api.aiscr.cz/](https://api.aiscr.cz/){.external}. 
Upozorňujeme též na možnost využít autentizační službu AMČR a endpoint pro stahování souborů, dokumentované na stejné adrese. 

### Trvalé uživatelské volby

Protože chceme zjednodušit ovládání aplikace a každý raději pracuje jinak, některé volby se automaticky ukládají do vašeho prohlížeče a není je tak třeba opakovaně nastavovat při každé aktualizaci či přihlášení.
Jedná se o výchozí zobrazení sloupců v tabulkách, volbu zobrazených vrstev na mapách či zobrazení levého menu. 
Po odhlášení uživatele si také aplikace zapamatuje, kde jste skončili, a dokud nezavřete příslušné okno prohlížeče, můžete se snadno přihlásit zpět a pokračovat.

#### Další změny

- Optimalizace chování aplikace při nahrávání souborů -- vše je nyní srozumitelnější a soubory lze po nahrání snadno odstranit, dokud proces nedokončíte.
- U každého záznamu přibyla ikona pro zkopírování odkazu na daný záznam v AMČR (jeho PID, tj. DOI nebo IGSN naopak vždy vede na stránku v [Digitálním archivu](https://digiarchiv.aiscr.cz/){.external}).
- Pole s výběrovými seznamy jsou nyní vždy opticky odlišitelná od běžných textových polí a seznamy s možností výběru více položek obsahují možnosti `Vybrat vše` a `Zrušit výběr`.
- Základní topografická mapa je nově dostupná též ve stupních šedi.
- Do AMČR-PAS lze nově souřadnice zadávat také ve formátu stupně, minuty a vteřiny. Stačí přepnout příslušnou volbu v menu se souřadnicovými systémy.
- Optimalizace rychlosti načítání dat, celkové odezvy aplikace, opravy chyb a drobná vylepšení.

#### Přehled změn v předchozích verzích

Mezi podstatnější změny v předchozích verzích dostupných již od podzimu patří:

- Změna primárního souřadnicového systému na S-JTSK (EPSG:5514). U mapy tak nově najdete souřadnice v S-JTSK i WGS-84. Z důvodu kompatibility byla odstraněna podkladová vrstva OpenStreetMap ze všech map kromě Knihovny 3D.
- Rozšířené vyhledávání v mapě (lupa v levém horním rohu), které umožňuje hledání podle řady parametrů, vč. parcelních čísel či adres.
- Možnost v AMČR-PAS použít existující libovolný záznam jako šablonu pro zápis nového záznamu, a to pomocí volby `Zapsat podobný záznam` v menu v detailu záznamu.
- Změně maximální velikosti vkládaného souboru -- nově můžete vkládat soubory o maximální velikosti až 250 MB.
- Možnost pomocí volby v menu v detailu projektu jednoduše zaslat žádost o odhlášení již přihlášeného projektu (projekty tak není nutné navrhovat ke zrušení a vracet zpět ve dvou krocích) a o poskytnutí kontaktních údajů oznamovatele, pokud jimi disponujeme.
- Možnost v odůvodněných případech nevyplnit (proškrtnout) kontaktní údaje oznamovatele (email, telefon) při zápisu projektu archeologem.
- Možnost zpětného doplnění přesného data oznámení, pokud je projekt zapisován zpětně (na základě oznámení mimo AMČR).


## Digitální archiv AMČR

Vývoj se nezastavuje ani v případě [Digitálního archivu](https://digiarchiv.aiscr.cz/){.external}. 
Nová verze byla spuštěna na konci ledna 2025 a její další aktualizace proběhla i s nasazením nynější verze AMČR. 
Přehled změn a vylepšení naleznete v [Changelogu](https://github.com/ARUP-CAS/aiscr-digiarchiv-2/wiki/Changelog){.external}.

[![](figs/12/digiarchiv.png)](https://digiarchiv.aiscr.cz/stats?interval=DAY&page=0)

Upozorňujeme zejména na komplexní optimalizaci mapy a jejího chování či opravu exportu prostorových dat. 
V aplikaci nově naleznete také přehled uživatelských statistik využití dat v Digitálním archivu, a to buď pro jednotlivé záznamy (proklik tlačítkem u každého záznamu) nebo jako celkovou statistiku (v menu v záhlaví).

V Digitálním archivu i v AMČR mají nově ke všem archivovaným dokumentům přístup pracovníci [Národního památkového ústavu](https://www.npu.cz/){.external} z pozice výkonu své funkce v péči o archeologické kulturní dědictví. 
Pravidla pro nakládání s informacemi v dokumentech z pozice pracovníků NPÚ jako standardních uživatelů AMČR však zůstávají stejná. Nadstandardní přístup je možné užívat pouze v souvislosti se zákonnou agendou.


## Typy chybových hlášení v AMČR a co s nimi dělat

Při práci s AMČR jste se již jistě setkali se situací, kdy na Vás vyskočí obrazovka s velkým logem AMČR a chybovou zprávou a kódem. 
Pro lepší pochopení zde přinášíme přehled, co která chyba přibližně znamená a jak se v daném případě doporučujeme zachovat. 
U chyb, u kterých je to explicitně uvedeno, nás o nich prosím informujte prostřednictvím emailu [amcr@arup.cas.cz](mailto:amcr@arup.cas.cz).

### AMČR - 403 - přístup zakázán

Tato hláška se vám zobrazí ve chvíli, kdy do dané části AMČR či ke konkrétnímu záznamu nemáte oprávnění přistupovat, případně nemáte práva provést některou operaci. 
Setkáte se s tím ve chvíli, kdy vám třeba někdo pošle odkaz, u kterého platí některá omezení. 
Pokud máte pocit, že byste se k záznamu dostat měli a aplikace se nechová správně, napište nám.

![](figs/12/err_403.png){width=80% fig-align="center"}

### AMČR - 404 - stránka nenalezena

Informace o tom, že poptávaná stránka neexistuje. 
Může nastat při zadání chybné URL adresy, nebo například po smazání záznamu, případně změně původního dočasného označení záznamu (s “X-” na začátku) na trvalé označení a využití starého odkazu. 
Většinou nejde o chybu, avšak v případě nejasností nás neváhejte požádat o vysvětlení.

![](figs/12/err_404.png){width=80% fig-align="center"}

### AMČR - 500 - interní chyba serveru

Tuto stránku byste nikdy neměli vidět. 
Došlo totiž k neočekávané chybě, se kterou si aplikace neuměla správně poradit. 

::: {.callout-important}
## Prosím ohlaště tuto chybu správcům systému!

Když dojde k této chybě, prosíme, abyste do emailu zkopírovali URL adresu z řádku v prohlížeči, zkusili stručně popsat, co jste těsně před zobrazením chyby dělali a v kolik hodin přesně k chybě došlo. 
Email pak odešlete na adresu [amcr@arup.cas.cz](mailto:amcr@arup.cas.cz). 
Vaše informace nám pomohou chybu nejen najít, ale také ji co nejrychleji odstranit, abyste podobné obrazovky vídali co nejméně.
:::

![](figs/12/err_500.png){width=80% fig-align="center"}

### 502 Bad Gateway nebo 503 Service Unavailable

Když vidíte tuto chybu, AMČR pravděpodobně zrovna vůbec neběží a stejnou chybu uvidí i všichni ostatní. 
Můžete se pokusit připojit z jiného zařízení a pokud se i tam chyba projevuje, AMČR je skutečně mimo provoz a na opravě patrně intenzivně pracujeme, nebo je mimo naši moc (např. výpadek elektřiny v budově ARÚ).

![](figs/12/err_502.png){width=80% fig-align="center"}

### 504 Gateway Timeout

Tato stránka nebude mít standardní podobu s logem, ale zobrazí se ve výchozím formátu prohlížeče. 
Chyba je způsobena příliš dlouhou odezvou serveru a následným automatickým ukončením úlohy. 

::: {.callout-important}
## Prosím ohlaště tuto chybu správcům systému!

Pokud se Vám chyba objevuje opakovaně, postupujte jako při chybě 500, tj. kontaktujte nás na emailu [amcr@arup.cas.cz](mailto:amcr@arup.cas.cz), popište okolnosti vzniku chyby a nezapomeňte přiložit URL odkazem.
:::

### Chyba repozitáře - Akci se nepodařilo provést

Chybová hláška, která souvisí s možnou kolizí operací prováděných nad záznamy v repozitáři. 
Může souviset např. s tím, že stejný záznam nebo dva na sobě závislé záznamy upravuje někdo souběžně s vámi. 
Taková operace se automaticky zastaví a je třeba se o úpravu pokusit za chvíli. 

::: {.callout-important}
## Prosím ohlaště tuto chybu správcům systému!

Pokud operace opětovně selže, postupujte jako u chyby 500, tj. kontaktujte nás na emailu [amcr@arup.cas.cz](mailto:amcr@arup.cas.cz), popište okolnosti vzniku chyby a nezapomeňte přiložit URL odkaz.
:::

Pevně věříme, že na chyby budete narážet zcela výjimečně. 
I přes snahu každou verzi pečlivě otestovat však může k problému dojít. 
**Zejména po nasazení nových verzí AMČR prosíme o co nejrychlejší hlášení případných chyb, na které narazíte.** 
Provoz sice vždy sledujeme, avšak oznámení uživatelů mohou opravy vždy zásadně urychlit a pomohou nám lépe pochopit, co se děje. 
Stále též platí, že **pokud se vám aplikace chová nestandardně či neočekávaně, budeme rádi za zpětnou vazbu a popis zvláštního chování**, i když třeba AMČR přímo nehlásí chybu. 
Děkujeme za součinnost a Váš příspěvek k hladkému fungování systému!



## Užití dat ve výstupech a citace AIS CR

Jsme rádi že naše nástroje a systémy využíváte. 
Při využívání dat a nástrojů AIS CR Vás prosíme o:

a) **uvedení odkazu na nástroj či data** obvyklým způsobem ve Vašich výstupech (ideálně s využitím citace doporučované v Digitálním archivu a užíváním nově dostupných PID);
b) **navázání Vašich výstupů na AIS CR při zápisu do Rejstříku informací o výsledcích** ([RIV](https://www.isvavai.cz/riv){.external}; pole Velké výzkumné infrastruktury) -- jedná se o povinnost každého zadavatele RIV vyplývající ze zákona;
c) případnou **evidenci výstupů pomocí stručného dotazníku**, dostupného z <https://www.aiscr.cz/vystupy>, abychom lépe porozumněli, na co naše data používáte.

Více k citacím dat z AMČR se dozvíte v samostatném tutoriálu [zde](/digiarchiv/citace.qmd).

![](figs/12/doi.png){width=100% fig-align="center"}


## Pokyny pro badatelské výzkumy

Nedávno jsme Vás informovali o novinkách a dílčích změnách ve vztahu k **badatelským archeologickým výzkumům a průzkumům**, zde je ještě jednou připomínáme. 
Jelikož došlo v této oblasti v posledních letech k několika změnám v administraci a evidenci (např. z důvodu spuštění AMČR-PAS), připravily *Archeologické ústavy* a *AIS CR* přehledné informace k správnému administrativnímu postupu při realizaci těchto projektů.

Tyto informace již nyní naleznete na stránkách obou ústavů:

- [Archeologický ústav AV ČR, Brno](https://www.arub.cz/badatelske-archeologicke-vyzkumy/badatelske-archeologicke-vyzkumy/){.external}
- [Archeologický ústav AV ČR, Praha](https://www.arup.cas.cz/veda-vyzkum/terenni-vyzkumy/badatelske-archeologicke-vyzkumy/){.external}

Pokyny jsou platné od svého zveřejnění a prosíme o dodržování uvedeného postupu při žádostech o nové badatelské výzkumy. 
Součástí pokynů je také aktualizovaný formulář pro žádost o vyjádření *Archeologického ústavu* a odkaz na již dříve zveřejněný vzor projektu průzkumu.

Základní proces zůstává stejný, mění se pouze některé jeho detaily:

- U žádostí o vyjádření budou Archeologické ústavy požadovat uvedení **ID projektu v AMČR**, který musí být vytvořen a přihlášen před podáním žádosti.
- Do projektu v AMČR bude oprávněnou archeologickou organizací vždy nahrána **projektová dokumentace** a předávána Archeologickému ústavu výhradně touto formou.
- Vyplněný formulář žádosti budou Archeologické ústavy přijímat **pouze prostřednictvím datové schránky**.
- Archeologické ústavy své vyjádření standardně odešlou oprávněné organizaci, následně jej ale také nahrají do příslušného projektu AMČR, a to do 30 dnů od obdržení žádosti.
- Projektová dokumentace bude evidována také po uzavření projektu, a to z důvodu zachování informací a transparentnosti při provádění archeologických výzkumů. Projektová dokumentace ale zásadně nebude volně přístupná (zejm. z důvodu ochrany osobních údajů, probíhajícího výzkumu apod.)

Pro projekty **typu průzkum** připomínáme, že tyto jsou realizovány zásadně mimo památkově chráněná území. V případě, že chce oprávněná organizace realizovat tento druh činnosti na chráněném území, musí splnit všechny náležitosti schvalování standardního badatelského archeologického výzkumu.


## Zápis starších akcí

Pro **vkládání akcí starších 5 let** doporučujeme jejich zápis přes modul `Samostatné akce`. 
Byť se může jednat o akce projektového charakteru, je vytváření projektů, které představují administrativní část záznamu, pro tyto akce nadbytečné. 
Při zpětném zápisu akcí mladších 5 let pak zvažte, zda je relevantní vyplňovat skutečné kontaktní údaje na oznamovatele, zejména jeho e-mail. Po zápisu systém automaticky rozesílá potvrzení o zapsání projektu a zpětně mohou takové e-maily u oznamovatele vyvolat zmatek. 
V případech, kdy již není žádoucí, aby oznamovatel takový e-mail z AMČR dostal, doporučujeme pole proškrtnout (`-`).


## Novela zákona č. 20/1987 Sb., o státní památkové péči

Od **1. ledna 2025** vstoupila v platnost novela památkového zákona. 
Jednou z věcí, které tato novela upravuje je změna způsobu odnímání [povolení oprávněných organizací](https://oao.aiscr.cz/){.external} ze strany [Ministerstva kultury České republiky](https://www.mk.gov.cz/){.external}. 
**Od ledna 2025 může MK ČR povolení odejmout i bez dohody s Akademií věd ČR**, a to kupř. v případě závažného porušování povinností stanovených zákonem, nebo na základě zákona. 
V této souvislosti upozorňujeme, že MK ČR může kontroly v AMČR provádět samostatně prostřednictvím **vlastního přístupu do AMČR**.

Další změnou, na kterou v souvislosti s novelizací zákona upozorňujeme, je změna pravidel pro **nakládání s krajským majetkem**:

a) Organizace, kterých nálezy nejsou majetkem obce nebo státu, mají povinnost oznámit kraji zahájení archeologického výzkumu v jeho obvodu.
b) Po výzkumu organizace nálezy zpracuje a spolu s dokumentací je předá kraji.
c) Náležitosti oznamování a zpracování může kraj upravit nařízením.


### Veřejná správa a archeologie v digitální době

V rámci akce [Týden pro digitální Česko 2024](https://digitalnicesko.gov.cz/){.external} jsme uspořádali webinář, kde se kolegové **Róbert Antal** a **Ondřej Švejcar** věnovali tématu ochrany archeologického dědictví a výše zmíněným změnám v zákoně o státní památkové péči, které přišly v platnost v lednu 2025.
Záznam webináře naleznete na našem [YouTube kanále](https://www.youtube.com/@aiscr253){.external}.

{{< video https://youtu.be/iliWCsnJdT4?si=m8QaP3IqOppH9zZd >}}
